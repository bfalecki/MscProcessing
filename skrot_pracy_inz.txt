Praca skupia się na przedstawieniu wybranych metod przetwarzania sygnałów radarowych w celu pomiaru parametrów życiowych i obserwacji zachowań człowieka. Do eksperymentów wykorzystano radar FMCW XY-DemoRad pracujący na częstotliwości 122 GHz.  Na podstawie dostępnej wiedzy opracowany został proces przetwarzania sygnału pod kątem obserwacji sygnatur mikro-Dopplera. Dzięki analizie czasowo-częstotliwościowej przedstawiono na spektrogramach sygnatury chodu i biegu człowieka, a także czynności oddechowej oraz pracy serca. W przypadku pomiaru chodu i biegu zastosowano fuzję spektrogramów pochodzących z różnych komórek odległościowych celem przedstawienia sygnatur rozległych w przestrzeni. Dla czynności życiowych wykorzystano demodulację fazy, aby uzyskać przebiegi przemieszczenia klatki piersiowej. Na tej podstawie dokonano estymacji częstości oddechów oraz pulsu człowieka. Przebieg przemieszczenia został również zdekomponowany za pomocą filtrów częstotliwościowych na składowe odpowiadające czynności oddechowej i pracy serca. Dodatkowo w celu estymacji parametrów życiowych wykorzystano wykres CVD otrzymany ze spektrogramu przedstawiający składowe częstotliwościowe rytmu ruchu.